---
title: "OpenSimplex triukšmas ir žemėlapių generavimas"
date: 2023-03-18
tags: [programavimas,maps,generative]
---

:programavimas: :maps: :generative:

Mane žavi generuojamų dalykų programavimas. Dalykų tokių kaip muzika, piešiniai,
žemėlapiai, ir pan. Šioje srityje neturiu beveik jokios patirties, tad gal todėl
man tokie darbai atrodo apgaubti mistikos aura. Ir čia nekalbu apie linijas,
pribraižytas tarp atsitiktinių skaičių generatoriaus išdėliotų taškų. Labiau
apie tokius, kaip pvz. [Here Dragons Abound][1] autoriaus generuojami
žemėlapiai.

Pirmas mano sugeneruotas žemėlapis buvo rougelike žaidimui, kurį gaminau pagal
[Rougelike Tutotrial in Rust][2]. Šis žemėlapis labai paprastas - kambariai ir
tuneliai požemyje. Principas maždaug toks:

1. Sugeneruojam keletą stačiakampių. Generuodami tikrinam, kad jie
   nepersidengtų. Jei sugeneravus matom, kad naujas kambarys persidengtu su jau
   esančiu - jo nededam į žemėlapį ir generuojam kitą.
2. Žemėlapis turi sujungti visus kambarius požemyje, kad būtų galima po juos
   vaikščioti. Tad visus kambarius dedam į "nesujungtų" kambarių sąrašą.
3. Atsitiktinai parenkam du kambarius iš sąrašo ir sujungiam juos tuneliu.
   Surandam, kuriuos stačiakampius naujas tunelis jungia ir juos pašalinam iš
   neaplankytų sąrašo.
5. Kartojam kol nebelieka neprijungtų kambarių.

Sprendimas paprastas. Rezultatas matomas žemiau. Paveikslėlyje nesimato kai
kurių kambarių kraštų, nes žaidime įjungtas "rūkas". T.y. neaplankytos vietos
išlieka nežinomos. Bet iš aplankytų vietų turėtų būti aišku kokio tipo tai
žemėlapis.

![Rougelike sugeneruotas požemis](/2023-03-18/rougelike.png)

Šis požemis labai paprastas ir nereikalaujantis jokių papildomų algoritminių
žinių. Esu tikras, kad pats būčiau kažką panašaus sugalvojęs. Bet kaip generuoti
ne tokį kvadratinį žemėlapį? Su mažiau kampuotom formom, kalnais ir ežerais?

## Triukšmo funkcijos

Atsakymas į ankstesnį klausimą atėjo susipažinus su gradientinio triukšmo
funkcijomis. Šios funkcijos skirtos generuoti pseudo-atsitiktinį kelių dimensijų
paviršių. Paprasčiau suprasti lyginant jas su pseudo-atsitiktinių skaičių
generatoriumi. Jei generuotume 10 skaičių iš eilės su pastaruoju - reikšmės
išsidėstytų be jokios tvarkos. Tuo tarpu gradientinio triukšmo funkcijose
reikšmės, esančios viena šalia kitos yra sugeneruotos atsitiktinai, bet tuo
pačiu artimos viena kitai. Tai suteikia tolygų perėjimą nuo vienos reikšmės,
prie kitos. Taip pat šių funkcijų reikšmės yra gaunamos pagal koordinates. Jei
funkcija dvimatė - pagal x ir y, jei trimatė - x, y ir z ir t.t. Šios savybės
atspindi gamtoje esantį reljefą - nuo ežero dugno iki kalno viršūnės žemės
paviršius kyla po truputį.

Viena iš tokių funkcijų yra [OpenSimplex][3], kurios bibliotekų galima rasti bet
kokiai programavimo kalbai. Pateikus koordinates, yra grąžinama `float` reikšmė
nuo -1 iki 1. Ką su ja veikti?

## Pirmieji bandymai

Pagriebiau vieną iš bibliotekų ir puoliau generuoti 1000x1000 pikselių
paveikslėlį. Planas paprastas - prasukti x, y po 1000 kartų, paimti reikšmę iš
OpenSimplex funkcijos pagal koordinates ir nupiešti juodą tašką, nustatant
`alpha` (permatomumą) į normalizuotą reikšmę gautą iš funkcijos. Normalizuodamas
aš tiesiog perskaičiavau reikšmę, kad ji būtų [0, 1] intervale vietoj [-1, 1].

![Pirmas triukšmas](/2023-03-18/noise01.png)

Hmm, kažkas ne taip. Aš gi planavau generuoti žemėlapį, o iš šito nieko
nesigaus. Pastebėjau, kad triukšmo funkcija parametrams tikisi ne `int`
reikšmių, o `float`. Tai reiškia, kad savo koordinates turiu didinti ne po 1, o
po mažesnę reikšmę, pvz. 0.1. Pabandom.

![Priartintas triukšmas](/2023-03-18/noise02.png)

Čia jau kažkas panašaus ko tikėjausi. Dar sumažinęs žingsnį gaučiau dar labiau
priartiną vaizdą. Dabar vietoj to, kad naudočiau `alpha` reikšmę, nusprendžiau
tašką spalvinti juodai, jei normalizuota reikšmė iš funkcijos yra daugiau nei
0.7, o kitu atveju - baltai.

![Aštrus triukšmas](/2023-03-18/sharp_noise.png)

Paskui pradėjau dar žaisti. Eksperimentavau įvairiai: pridėdamas atsitiktinių
skaičių generatorių, keisdamas žingsnius ir t.t. Žemiau esančiame pavyzdyje
x žingsnis keičiamas po 0.5, o y - po 0.05. Gaunamas toks "ištemptas" rezultatas.

![Ištemptas triukšmas](/2023-03-18/strech_noise.png)

## Žemėlapis

Kadangi triukšmo funkcija grąžina reikšmę intervale [-1, 1] (normalizavus nuo 0
iki 1) - galiu nuspręsti, kad jei reikšmė mažiau už 0.2, tai bus vanduo, nuo 0.2
iki 0.4 - smėlis, nuo 0.4 - pievos, nuo 0.6 - miškas ir t.t. Šiuos sluoksnius
spalvinti atitinkamomis spalvomis, pvz. panaudojus [Whittaker diagramą][4].
Jei pvz. kuriam nors sluoksniui suteiksim mažesnį rėžį, tai jis taps siauresnis.
Pvz. norint plačių paplūdimių, smėlio sluoksnį galime brėžti kai triukšmo
reikšmė yra nuo 0.2 iki 0.6 (0.4) ir atvirkščiai. Sugeneruotas žemėlapis atrodo
taip:

![Žemėlapis](/2023-03-18/map.png)

Kaip pradžiai, gal ir nieko. Yra keli dalykai ateičiai:
1. Nepatinka generavimo greitis. Kadangi generuoju 1000^2 pikselių atskirai -
   tai užtrunka. Žinoma, galima optimizuoti išlygiagretinant kodą, bet aš
   planuoju vietoj pikeslių panaudoti sprite'us. Sprite'ų ekrane bus mažiau, nei
   pikselių. Tada žingsnį galėsiu daryti didesnį ir nereiks piešti kiekvieno
   pikselio atskirai.
2. Objektai žemėlapyje labai išmėtyti - kalnas, ežeras, kalnas, ežeras...
   Norėčiau realistiškesnio reljefo, upių.
3. Šį patį žemėlapį norėčiau pamatyti 3D. Tai būtų ganėtinai nesunku, radus
   tinkamą biblioteką.

[1]: https://heredragonsabound.blogspot.com/
[2]: https://bfnightly.bracketproductions.com/chapter_4.html
[3]: https://uniblock.tumblr.com/post/97868843242/noise
[4]: http://pcg.wikidot.com/pcg-algorithm:whittaker-diagram
