---
title: "Pasisiuvau neperšlampamą krepšį daiktams (dry-bag)"
date: 2023-01-22
---

:siuvimas:

Prieš kelis mėnesius iš tėčio pasiskolinau elektrinę siuvimo mašiną.
Internetuose atradau [Make Your Own Gear (MYOG)][1] bendruomenę ir užsikabinau.
Susižavėjau mintimi, kad pats galiu pasigaminti šiokią tokią įrangą. Siuvimo
mašiną apčiupinėjau jau pernai. Išmokau įvert siūlą, pasirinkt reikiamą rėžimą
ir t.t. O šiandien sėdau prie vieno projekto.

Vasarą planuoju su dukra pakeliauti dviračiu, tad atsirado poreikis
"neperšlampamam maišui", dar žinomam kaip *dry-bag*. Reikėjo maždaug 15 litrų
talpos krepšio, kuris būtų atsparus įbrėžimams ir kažkiek apsaugotų nuo lietaus.
Tokį krepšį prikimšęs drabužių, žadu dėti ant dviračio bagažinės.

## Procesas

Krepšiui naudojau **55x55cm 500D Cordura**. Ši medžiaga yra tvirta ir atspari
vandeniui, tad puikiai tinka tokiai įrangai.Išmatavimus parinkau išmatavęs savo
[Revelate Designs Saltyroll][2].

Atpjovęs medžiagą, perlenkiau ją per pusę ir susiuvau siūle, vadinama
[Hybrid French seam][3]. Nesu tikras ar tokia siūlė yra plačiai naudojama ir
žinoma tokiu pavadinimu, bet esmė, kad "negražus" užsiūtas galas yra užlenkiamas
į vidų ir jo nesimato. O siūlė gaunasi triguba - tad turėtų būti tvirta. Paskui
tokiu pat būdu užsiuvau krepšio apačią. Pradžioje svarsčiau ar reikia apačią
daryti apskritą, ar nukirpti kampus ir daryti labiau kvadrato formos. Bet
galiausiai pasirinkau paprasčiausią būdą - tiesiog užsiūti ir nieko nebekeisti.
Taip kampai lieka išsikišę ir estetiškai nelabai gražiai atrodo. Tačiau krepšys
gaunasi talpesnis ir, mano manymu, tvirtesnis, nes mažiau siūlių.

Krepšio viršų užlenkiau ~0.5cm į vidų ir pakišau po 1cm apsiuvimo (?) juosta
*(grosgrain)*. Taip sutvirtinau kraštą, kad mažiau dėvėtųsi. Prie jo prisiuvau
dirželį *(webbing)* ir pritvirtinau plastikines sagtis *(buckles)*. Sagtis
ir diržą turėjau tik 2cm pločio (norėjosi siauresnio). Bet taip gal bus
tvirčiau.

## Rezultatas

Krepšys gavosi. Ar gavosi lygiai 15 litrų? Sunku pasakyti, spėčiau, kad ne :-D
Bet dydis toks, kokio ir norėjau. Be problemų tilps visi vieno asmens kelionės
drabužiai arba palapinė ir dar kažkiek *šmutkių*. Siūdamas sagtis, padariau šiek
tiek per trupus dirželius. Krepšiui tai netrukdo, bet buvo sudėtinga siūti.
Sagtys paprasčiausiai rėmėsi į adatą ir negalėjau paprastai prie jos arti
prisiūti.

Krepšys nėra visiškai atsparus vandeniui. Nors Cordura vandens praleisti
neturėtų, bet siūlės nėra užsandarintos. Tai padaryti nėra sunku, bet šiuo metu
neturiu priemonių. Taip pat per lietų su vaiku važiuoti neplanuojam :-) Bet
kokiu atveju - rezultatu esu patenkintas!


[1]: https://reddit.com/r/myog
[2]: https://www.revelatedesigns.com/index.cfm/store.catalog/Handlebar/Saltyroll
[3]: https://www.youtube.com/watch?v=i57hDMgDJn0c
