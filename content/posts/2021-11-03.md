---
title: "Alaus Virimas: Nelson Sauvin Golden Ale"
date: 2021-11-03
tags: [homebrewing]
---

:homebrewing:

Receptas: [Nelson Sauvin Golden Ale](https://www.brewersfriend.com/homebrew/recipe/view/1214583/nelson-sauvin-golden-ale)

Nuo paskutinio alaus virimo praėjo net 8 mėnesiai. Kažkaip sumažėjo alaus
vartojimas - vasaros atsargos baiginėjasi tik dabar. Iš dalies dėl to kaltas
COVID periodas - mažiau svečių apsilanko, rečiau pats ką nors aplankau ir
lauktuvių nunešu. Ir šiaip rudens pradžioje labai tingėjau grįžti prie šio
hobio, nes pirmasis virimas reiškia įrangos parsinešimą, visko išvalymą ir
pilnai užgrūstą balkoną. Tempiau, tempiau, kol nebebuvo kur dėtis, nes alaus
atsargos baigėsi. Teko skubiai taisyti situaciją. Reiškia reikia virti kažką,
kas tinka greitam vartojimui ir nereikalauja ilgo brandinimo. Tokių turiu dvi
rūšis - paprastas stout'as arba labai pavykęs, lengvutis Golden Ale. Kadangi
šeimoje šviesūs eliai labiau mėgiami, pradėjau nuo Golden Ale. Savo ankstensį
receptą pritaikiau prie turimų apynių. Šį kartą nusprendžiau suteikti antrąjį
šansą Nelson Sauvin apyniams. Mat paskutinį kartą virdamas su šiais apyniais,
pamiršau alų sausai apyniuoti, tad taip ir pilnai neatskleidžiau apynių
charakterio. Šį kartą, jei vėl atmintis nepaves - sunaudosiu net 140g šių
apynių. 70g verdant ir net 80g sausai apyniuojant (nes nenoriu pasilikti apynių
likučių).

### Butelių plovimas ir pilstymas

Daug paskutinių pilstymų pas mane būdavo pergazuoti. Paskutiniu metu visada
gliukozės užgazavimui dėdavau tiek, kiek reikalauja stiliaus apatinė skalės
dalis. Pvz. jei IPA rekomendacija yra 2.2-2.7 - sirupo užgazavimui paruošdavau
2.2. Bet vis tiek, atkimšus butelį puta kildavo ir lipdavo iš butelio. Kažkuriam
forume pamačiau, kad yra žmonių, susidurančių su ta pačia problema. Ir dėl to
jie kaltina Oxiclean, būtent kurį aš ir naudodavau butelių plovimui. Dabar
tiksliai pasakyti negaliu, bet galvoju, kad problema prasidėjo tada, kai
butelius pradėjau plauti su įrankiu, kuris įpurškia skystį (šiuo atveju Oxyclean
tirpalą) į butelį. Paskui butelių nebepraskalaudavau ir tiesiai pildavau alų.

Šį kartą nusprendžiau bandyti kitą valymo būdą:

1. Išmirkyti butelius vandenyje.
2. Išvalyti su šepečiu vidų.
3. Sumerkti į Starsan tirpalą.
4. Sudžiauti
5. Pilstyti.

Nors Starsan labai putoja, bet putų praktiškai nebelieka tuo metu, kai jau
reikia pilstyti alų.

## Kas pavyko

- Efektyvumas virš 70%.
- Net ir po ilgo laiko tarpo, viriau atsipūtęs ir nieko nepamiršau.
- Sumečiau du pakelius Fermentis US-05 mielių. Pradėjo burbuliuoti po kelių
  valandų.
- Pirmiausiai perpyliau alų į pilstymo fermenterį, tik tada pasiruošiau sirupą,
  supyliau į fermenterį ir gerai išmaišiau su metaline salyklo maišymo mentele.
  Taip tiksliai žinojau kiek alaus reiks išpilstyti, tad galėjau paskaičiuoti
  kiek reik cukraus.
- Labai patogu butelių ir įrangos valymui turėti talpą su 15 litrų Starsan -
  pakanka tiesiog sumesti viską, ką reikia dezinfekuoti.

## Kas galėjo būti geriau

- Nepakankamai užsukau fermenterio termometro angą ir kranelį. Kišant termometrą
  anga atsilaisvino, alus pradėjo bėgti. Neliko nieko kito, kaip pasiraitoti
  rankovę ir kišti ranką į atvėsintą ir fermentavimui paruoštą misą, kad
  galėčiau užveržti sriegius. Tikiuosi neįmečiau jokios infekcijos, bet apynių
  nemažai, mielių daug, turėtų viskas būt gerai.

## Ateityje

- Nenaudoti PBW butelių valymui. Buvau palikęs parai su ir be PBW tirpalo. Vidus
  neatsiplovė geriau, nei buteliuose su paprastu vandeniu. O praskalauti paskui
  būtina.
- Atkreipt dėmesį ar butelių valymas be Oxi turės įtakos.

## Įspūdžiai

- ŽIAURIAI geras alus! Tiesiog tobulas! Geriamas jau po 4 savaičių po
  fermentacijos, lengvas, jaučiamas apynių aromatas atkimšus butelį. Nuostabus
  kartuomo balansas. Vieno butelio per mažai. Tai yra tas receptas, kurį verdu
  jau antrą kartą ir išeina toks pat puikus rezultatas. Būtinai teks kartot dar!
- Butelių valymas be Oxi pasiteisino. Tiesa, reiktų dar palaukti, kad pamatyt ar
  vėlesni buteliai taip pat nepersigazuos, bet pirmieji atkimšti egzemplioriai
  neturėjo jokio pergazavimo požymio.
