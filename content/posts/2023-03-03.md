---
title: "Siuvimas: Top-Tube krepšys"
date: 2023-03-03
tags: [siuvimas]
---

:siuvimas:

Pasiuvau dukrai dviračio top-tube krepšį. Gavosi toks kreivas, šleivas ir kiek
mažesnis, nei turėjo būti :-D Bet jis mano! Pats jį padariau! Ir, atrodo visai
neblogai!

![Top-tube krepšys](/2023-03-03/toptube.jpg)

Oh, kiek kiek klaidų pridariau ir kiek dalykų išmokau siūdamas jį!

- Pirmiausiai - krepšys ganėtinai mažas. Ilgesnis užtrauktukas leistų lengviau
  įdėti ir ištraukti daiktus. Jau maketuodamas supratau, kad nusibraižiau per
  mažą krepšį. Gerai, kad jį padidinau. Bet užtrauktuko nepailginau.
- Prie užtrauktuko galų reikia palikti daugiau medžiagos, jei planuojama kažką
  papildomo prie jų prisiūti. Taip nereiks užlenkinėti užtrauktuko vidun į
  krepšį ir bus išlaikoma forma. Pradžioj planavau, kad užsiusiu užlenkęs taip,
  kai dvi medžiagos užlenkiamos maždaug po 1 cm susiuvamos siūle iš vidaus:

    ```
    čia užtrauktuko dalis > -----\  /------     < čia likusi dalis.
                                =|==|=
                                =|==|=

                                                "===" - susiuvimo siūlė.
    ```

  Paskui supratau, kad patogiau užsiūti visgi užlenkus viršutinę dalį ir iš
  viršaus uždengiant užtrauktuką. Taip išlaikoma krepšio forma, nelenkiant
  užtrauktuko vidun (nes jis standus ir lenktų viską aukštyn).

    ```
                                /-|--|------    < čia likusi dalis.
                                \-|--|--
    čia užtrauktuko dalis > ------|--|--        "|" - susiuvimo siūlė.
    ```
- Neturėjau tvirtos medžiagos ir galvojau, kad maniškė neišlaikys formos. Dėl to
  tiesiog susiuvau tris medžiagos sluoksnius: du Cordura sluoksniai ir vienas
  Ripstop nailono (vidinis). Forma gavosi tvirta. Bet problema tame, kad siuvant
  atskiras dalis gaudavosi labai storas sluoksnis su kuriuo sunku dirbti.
  Sudedant dvi dalis, jau gaunasi 6 sluoksniai. Dar pridėjus užtrauktuką ar
  kokį užlenkimą - gaunasi toks sluoksnis, kurį sunku pakišti po siuvimo mašinos
  adata. Bet buvau maloniai nustebintas, kad mašina tokį sumuštinį visai
  nesunkiai susiuva. Ateičiai tiesiog reikia įsigyti medžiagos, skirtos
  sutvirtinti formą (angl. *[interfacing][1]*).
- Siūti užlenkimus ir ne tiesias siūles labai sunku. Čia įtakos turėjo tas pats
  n-sluoksnių medžiagos storis. Sunku buvo išlaikyti ją tiesiai, pakišti po
  adata, užsukti ir t.t. Dirbant su plonesne medžiaga turėtų būti lengviau, ką
  ateity ir reiktų bandyti. Taip pat, gal nereiktų daryti įmantrių formų, o
  naudoti daugiau tiesias linijas.
- Juodas siūlas ant juodos medžiagos visiškai nesimato. Net nebuvau pagalvojęs,
  kad tai turėtų būti problema ir maniau, kad kontrastingi siūlai tik dėl
  grožio. Iš tikro - geriau matosi siūlės. Aišku, kai kreivos rankos - gal ir
  geriau taip paslėpti broką :-D

## Darbo eiga

Šis krepšys - mano pirmasis darbas, kurį sumaketavau pats. Nemažai laiko
praleidau bandydamas suprasti, kaip apskritai reiktų jį pasiūti. Radau
[šį straipsnį][2], iš kurio pasisėmiau nemažai idėjų. Išmatavau dukros dviratį,
pridėjęs kartono lapą prie jo, nubraižiau kokio maždaug dydžio reiktų krepšio ir
kuriose vietose yra tvirtinimo taškai.

Dizainą maketavau su Fusion 360. Patiko, kad ši programa leidžia apskaičiuoti
kreivės (ar jų sumos) ilgį centimetrais. Nubrėžus šoną, buvo galima nesunkiai
paskaičiuoti kokio ilgio apačios juostos reiks. Taip pat mano brėžinys buvo
parametrizuotas. T.y. pakeisti krepšio aukštį, ilgį ar kai kurias dalis galėjau
tiesiog įrašydamas skaičių. Nereik visko perbraižyti ir labai pasiteisino, kai
nusprendžiau padidinti maketą. Nepatiko, kad iš Fusion nemokamos versijos
neįmanoma eksportuoti brėžinių į tokius formatus kaip dxf.

![Dizainas](/2023-03-03/design.jpg)

Eksportavimas į dxf failus man reikalingas, kad dizainą galėčiau importuoti į
kitus įrankius (pvz. Inkscape) iš kurių patogiau spausdinti. Fusion taip pat
leidžia tai daryti, bet daugiau makalynės. Reikia iš brėžinio (*sketch*)
pagaminti kūną (*extrude body*) ir tada galima spausdinti. Nesvarbu, kad mano
darbams pakanka tik pačio brėžinio. Atsispausdinau tikro dydžio maketus
ant popieriaus ir iškirpau.

![Atspausdinti brėžiniai](/2023-03-03/design_print.jpg)

Uždėjęs juos ant medžiagos pažymėjau ir pasiruošiau iškarpas siuvimui. Kadangi
mano turima medžiaga buvo ne itin stora, siuvau po 2-3 sluoksnius (įskaitant
vidinį). Vidų norėjau daryti šviesesnį, kad dėl kontrasto būtų geriau matomi
sudėti daiktai. Raudonas nailonas buvo šviesiausias ką turėjau :-)

Kalbant apie medžiagas, šiam krepšiui naudojau:
- Šonai: Corduda with Vectran-Ripstop Honeycomb coating, 410g/sqm (raudona)
- Apačia, priekis, viršus, vidiniai "sutvirtinimo" sluoksniai: Cordura 500den
  PU-coated (juoda)
- Vidus: Ripstop Nylon PU-coated 68g/sqm (raudonas)
- YKK 3VS užtrauktukas
- Polyamido juosta (*webbing*, juoda), 2.5cm pločio. Skirta tvirtinimo
  kilpoms iš krepšio apačios ir priekio.
- Juoda 19mm vidinių siūlių apsiuvimo juosta (*webbing*).
- Polisterio siūlas (80)

![Kelios susiūtos detalės](/2023-03-03/parts.jpg)

Ilgai pasikankinęs jas susiuvau. Beliko apsiūti iš vidaus, kad gražiau atrodytų
ir neirtų siūlės.

![Apsiūnu vidines siūles](/2023-03-03/internals.jpg)

Rezultatas straipsnio viršuje :-) Apibendrinus - esu labai patenkintas.
Pagaminus - šypsena ilgai nepasislėpė nuo veido. O uždėjęs ant dviračio - dar
labiau džiaugiausi, nes atrodė puikiai!


[1]: https://www.youtube.com/watch?v=HML4zQv78b8
[2]: https://sparetimeadventureblog.wordpress.com/2020/11/13/top-tube-bag-2-0-myog/
