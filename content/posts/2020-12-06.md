---
title: "Vilnius PHP: ateinantis sezonas ir kaip motyvuoti pranešėjus?"
date: 2020-12-06
---

Prieš kelias dienas atšventėme 8-ąjį Vilnius PHP gimtadienį. Atsitiktinai, gerai
susidėliojo planetos, kad po kiekvieno Vilnius PHP gimtadienio prasideda nauji
metai ir naujas Vilnius PHP sezonas. Naujas sezonas - nauji (arba tie patys)
rėmėjai, nauji pranešėjai ir vėl tas pats klausimas - ką kitais metais daryti
kitaip, kad būtų geriau.

2020-ieji Vilnius PHP buvo kitokie - dėl COVID-19 daug susitikimų vyko
virtualioje erdvėje. Panašu, kad ateinančiais metais, bent jau pirmojoje pusėje,
dauguma susitikimų taip pat bus virtualūs. Nors gyvai susitikti yra smagu, bet
virtualūs susitikimai taip pat turi savo pliusų:

- Susitikimus gali stebėti iš bet kurios vietos prisijungę klausytojai. Turime
  mažą bet aktyvią Klaipėdos bendruomenę, kurie vis prašydavo, kad transliuotume
  susitikumus interentu. Dabar tuo nebereikia rūpintis, nes visi susitikimai
  transliuojami.
- Pranešėjai taip pat gali prisijungti iš bet kur. Galima pasikviesti net ne
  Lietuvoje gyvenančius pranešėjus.
- Mažesnės išlaidos! Nebereikia nuomuoti salės, kas ir sudarydavo pagrindines
  išlaidas. O Zoom kaina mėnesiui - viso labo tik keliolika eurų.

Kadangi išlaidų mažiau, galime dalį paramos nukreipti kur nors kitur. Būtų
tikslinga už surinktą paramą auginti bendruomenę, skatinti jos aktyvumą.
Norisi, kad žmonės patys siūlytų pranešimus. Reikia juos skatinti.

Anksčiau apdovanodavom daugiausiai pranešimų skaičiusius bendruomenės narius
bilietais į BuildStuff konferenciją. Kad gausim bilietų - sužinodavom prieš kokį
mėnesį (pvz. Spalį), o bilietus įteikdavom kitą mėnesį. Viskas kaip ir gerai,
bet oficialiai neskelbdavom, kad šiais ar kitais metais taip darysim. Keli seni
vilkai tai nujausdavo iš ansktesnės patirties, bet pati bendruomenė nebūdavo
skatinama, nes prizas išdygdavo iš niekur. Be to, konferencijos bilietai, mano
manymu, nėra tas prizas dėl kurio reiktų labai stengtis - daugeliui
programuotojų darbovietės pačios mielai kompensuoja konferencijos bilietus. Taip
pat giliai tikiu, kad daugiausiai skaitytų pranešimų nėra tas dalykas kurį
reiktų skatinti. Tiesiog "daugiau" nebūtinai reiškia "geriau". Tiesiog ne visi
pranešėjai turi vienodai laiko - ne kiekvienas gali per metus paruošti 3 ar
daugiau pranešimų. Bet kiekvieno indėlis yra ir turi būti vertinamas. Ilgai
svarsčiau, kaip išrinkti geriausią pranešimą. Paprastas balsavimas metų gale
taip pat netinka, nes pasidaro labai lengva "apeiti" sistemą. Didesnės įmonės
tiesiog gali savo darbuotojų paprašyti atiduoti balsus už saviškį. Nesakau, kad
taip būtų daroma, bet norisi tiesiog nepalikti tokios galimybės (arba ją
išnaudoti).

Galiausiai, padiskutavus su žmona, sugalvojom būdą, kuris turėtų veikti:
kiekvieno susitikimo pabaigoje paprašyti klausytojų balsavimo būdu išrinkti to
susitikimo labiausiai patikusį pranešimą. Metų gale turėsime 12 labiausiai
patikusių pranešimų. Iš jų paskutinio susitikimo metu išrinkti patį pačiausią,
kurį paskelbti "įdomiausiu metų pranešimu". O jo pranešėjui įteikti pagrindinį
prizą. Šio būdo minusai - senesni pranešimai gali būti šiek tiek pamiršti, tad
kalbantys vėlesniais metų mėnesiais turės daugiau šansų. Žinoma, galima
priskaičiuoti susitikimų metu surinktus balsus, bet tada kalbantys ne sezono
metu (pvz. vasarą) turės mažiau šansų, nes surinks mažiau balsų. Galima
skaičiuoti santykį, kuriuo "laimėjo" ar išvesti dar kokią gudrią formulę. Bet
galiausiai tai nėra labai svarbu, nes bendruomenė vis tiek bus skatinama
skaityti pranešimus. Norėdami padidinti savo šansus laimėti - dalyviai galės
skaityti daugiau pranešimų. Galų gale, net jei didesnės kompanijos dalyvis
pasikvies į susitikimą saviškius - bendruomenei bus tik geriau, nes susitikime
dalyvaus daugiau žiūrovų.

O kokie gi tie prizai? Smagu būtų simboliškai apdovanoti kiekvieno mėnesio
įdomiausio pranešimo skaitytojus. Gal vėl grįžti prie marškinėlių? Na o pačiam
pačiausiam įteikti kažką, kas neįpareigoja, bet yra smagu. Man tokie dalykai
šiuo metu yra Nintendo Switch, smart-laikrodis ar fitness tracker'is, kokybiška
bluetooth kolonėlė, Kindle knygų skaityklė, mechaninė klaviatūra ar pan.
