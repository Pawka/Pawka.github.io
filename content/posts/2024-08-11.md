---
title: "404 Retrospektyva 2024"
date: 2024-08-11
tags: []
---

Kiekvienais metais hackercamp'as būna unikalus. Unikalus ne tik turinio prasme,
bet ir iš organizacinės, dažnai "nematomos" pusės. Per daug ar per mažai malkų,
policijos, automobilių, pranešimų, elektros, lietaus, maisto, <įsirašyk pats>.
Kai kurių dalykų negalime įtakoti, kai kuriuos tiesiog pamirštam, nes priimam
kaip "savaime išsisprendžiančius". Nuo renginio praėjo dvi savaitės. Praėjus
euforijai, susigulėjo mintys, kas buvo gerai ir kas galėjo būti geriau.
Perskaityti šias mintis bus naudinga iki ateinančio renginio likus keliems
mėnesiams ar savaitei. Tad pradedam.

## Infrastruktūra

Anksčiau stengdavomės paruošti visą infrastruktūrą ketvirtadienį, bet šiemet tai
darėm tik penktadienį. Tiesiog visą ketvirtadienį lijo, o ir žmonių buvo mažiau.
Tad nebuvo didelio poreikio. Užtat penktadienį, su dalyvių pagalba, pavyko viską
labai greitai paruošti. Ačiū visiems, kurie prieinat ir klausiat "kuo galiu
padėti"!

Kiti reikalai:

- Malkų pirkau 3 kubus beržinių. Atvežė ne tą ką užsakiau, o šlapias ir
  "mišrias", pagrinde iš jų - pušys. Kiek girdėjau, trūko kaitros šakočių
  kepimui. 3 kubų renginiui yra per akis. Daug malkų liko. Neatvyko pirtis
  (sulūžo pakeliui į renginį). Tai pat kūrenom mažai laužų. Pagrinde dėl
  lietaus, mažesnio dalyvių kiekio ir bendros virtuvės erdvės. Ateity pirkti 2-3
  kubus - geriau kai lieka, nei, kad trūksta. Taip pat kažkaip nusipirkti
  geresnės kokybės, nei gavom. Gal važiuoti patiems pirkt.
- Trūko elektros šakotuvų. Kadangi mūsų daiktai sandėliuojami pas skirtingus
  asmenis - tiesiog pamiršom, kad kažkas jų gali nepaimti. Išsivertėm
  pasiskolindami.
- Trūko šviesų aplinkos apšvietimui. Anksčiau išdėliodavom spalvotas šviesas
  renginio teritorijoje. Šiemet jų nenuomavau, kai sužinojau, jog ištikimasis
  Techno muzikos grojėjas neatvyks ir atšaukiau muzikos įrangą. Šviesas reikėjo
  pasilikti. Pamoka man.
- Apšvietimo apskritai galėtų būti daugiau. Ypač dirbtuvių erdvėse ar scenoje.
  Reiks gal nupirkti daugiau šviestuvų.

## Muzika

Techno muzikos scena, aparatūros ir artifaktinio kilimo nešimas į kitą
pusiąsalio pusę, bei policijos vizitai jau buvo tapę neatsiejama renginio
dalimi. Šiemet pagrindinis grojikas negalėjo atvykti tad tiesiog atšaukėm šią
šventę. Muzikos ir trūko, ir ne. "Nusimetė" nemažai papildomo darbo - aparatūros
sujungimo, logistikos, baudų dalinimosi. Sekmadienį galėjom daug greičiau
susitvarkyti teritoriją. Man, kaip organizatoriui, renginys buvo "lengvesnis".
Nesu tikras ar kitais metais reikia grįžti prie muzikos.

Smagu, kad šeštadienio vakarą įsikūrė jam session kampelis, bei sintezatorių
stalas, tad nebuvo visiškai tylu. Tiesa, ateity reiktų išgyvendinti grojimą ir
dalyvavimą palapinių miestelyje. Ir pačiam taip nutika, kad tenka tokiuose
sudalyvauti, bet geriau žmones nukreipti į tam skirtas erdves, pvz. virtuvę ar
prie laužavietės.

## Pranešimai

Šiais metais pranešimų buvo mažiau. Bet ir žmonių buvo mažiau. Dalis dalyvių,
vietoj pranešimų organizavo dirbtuves, kurių tikrai netrūko. Dalis neatvyko.
Manau, įtakos turėjo bloga orų prognozė. Bet kaip vienas draugas sakė -
"geriausi NTA būna, kai būna blogas oras. Tada atvyksta tik tie, kuriems oras
nesvarbus". Aš labai džiaugiuosi, kad turime tokią bendruomenę, kuriems No
Trolls Allowed yra pagrindinė metų šventė ir oras tam nekliudo.

Tačiau yra keli dalykai kuriuos galime keisti:

1. Sekmadienį neturėjom nei vieno pranešimo. Girdėjau, kad buvo žmonių, kurie
   nekalbėjo, nes nerado vietos šeštadienį, o sekmadienio registracijos vietos
   dar nebuvo paruoštos. Čia akmuo į mūsų daržą. Šeštadienio rytą privalome
   paruošti registracijos lentą sekmadieniui.
2. Mes, bendruomenė, patys esame atsakingi už naujų žmonių pritraukimą. Negalime
   virti savose sultyse, nes tiesiog kiekvienais metais neprigeneruojame tiek
   daug naujų projektų. Kvieskite asmeniškai žmones, kurie užsiima įdomia
   veikla ir tinka mūsų renginiui. Ir kvieskite ne vieną kartą, bet prikibkite
   ir įtikinkite, jog verta atvažiuoti. Net jei pirmais metais nieko
   nepristatinės.

## Dirbtuvės

Dirbtuvių buvo daug ir labai įdomių. Dedikuota erdvė, kurioje yra pakankamai
vietos, kad nereiktų išsineždinti po 1 ar 2 valandų, pasiteisina antrus metus iš
eilės. Ačiū visiems, užpildžiusiems šią erdvę! Smagu buvo matyti, kad litavimo
dirbtuvės pilnu pajėgumu vyko ir sekmadienio popietę, kai visos kitos erdvės
buvo sutvarkytos ir didžioji masė žmonių išvykusi.

- Ateityje reiktų pasirūpinti geresniu apšvietimu ir elektros šakotuvais.
- Antrus metus iš eilės dingsta daiktai iš dėžių. Ateity per atidarymo pranešimą
  reik pakalbėti apie tvarką dirbtuvių palapinėje.

## Maistas ir bendra virtuvė

Bendra vieta maisto gamybai buvo jėga! Net nesu tikras ar nebuvo per gerai :-)
Vienu metu ruošiami du plovai ir kas pusvalandį pateikiama nauja sriuba yra
nuostabu. Taip būti neprivalo ir maisto būtų užtekę mažiau. Bet jei, šefai,
nepervargote - tęskite!

Viena iš sėkmės priežasčių - buvo daug žmonių, gaminusių maistą. Tokiu atveju
patiekalų tiekimas nesustoja, bet ir virėjai gali pasikeisti. Manau, 3x6
palapinė šiai vietai labai tiko - reiks ir ateity tą pačią imti. Taip pat būtų
smagu atsivežti plokščio paviršio dujinę kepsninę (*griddle*). Matysim kaip bus
;-)

Kurdami virtuvės erdvę taip pat norėjome, kad ji taptų susibūrimo vieta. Vieta
kur buriasi žmonės ir nuolat kas nors vyksta. Manau, tai puikiai pavyko.

## Įsitraukimas ir motyvacija

No Trolls Allowed (ir Camp Not Found) nėra mano ar kitų organizatorių
renginys. Jis yra toks, kokį sukuriame mes visi. Mes, organizatoriai, tik turime
viziją, koks renginys "turėtų būti" ir bandome kreipti laivą ta linkme. O koks
jis yra iš tikrųjų - priklauso nuo jūsų.

Pavyzdžiui, aš galiu norėti, kad būtų kalbama apie nežemiškų būtybių skrodimus
ir būtų vedamos telekinezės dirbtuvės. Bet jei Lietuvoje niekas tuo neužsiima -
tokio turinio tiesiog nebus. Tuo tarpu turėsime pranešimus apie Šitaki grybus,
fermentaciją, pomidorų, bei kojų grybelio auginimą. Ir tai yra puikui, nes mes
tuo gyvename!

Tačiau yra dalykų, kurie galėtų būti kitokie, nepaisant to, ką veikiame
gyvenime. Norėčiau matyti renginio lankytojus aktyviai dalyvaujančius. Pristatei
pranešimą ir atidavei duoklę renginiui? Puiku! Esu tikras - buvo smagu matyti,
kad tavęs susirinko paklausyti žmonių ir dar uždavė klausimų. Dabar tavo
eilė eiti klausyti kitų, dalyvauti dirbtuvėse ir bendrauti. Aktyvus dalyvavimas
taip pat kuria renginį. Dauguma taip ir darome, bet galėtų būti ir daugiau :-)

Dar norėčiau parašyti apie Petrą. Visi pažįstat Petrą. Su juo kūrėme No Trolls
Allowed nuo pat pirmųjų metų. Norėčiau papasakoti ką jis šiemet nuveikė.
Petras yra mūsų dizaino meistras - antsiuvai ir lipdukai yra sukurti jo. Apie
pusę mūsų renginio inventoriaus yra sandėliuojama pas jį. Petras kiekvienais
metais supakuoja inventorių į savo Toyota Avensis, pakeliui užsuka į Depo,
nuperka OSB plokščių tvarkaraščių lentai, bei kitų reikalų ir trečiadienį
atvažiuoja į renginio teritoriją. Čia išgeriam alaus ir pradedam įsirenginėti.
Šiemet jis gamino bent 9 patiekalus, kurių visi galėjot paragauti. Pristatė
pranešimą, sudalyvavo keliose dirbtuvėse, paklausė pranešimų ir panešiojo savo
dukrelę po renginio teritoriją. Pasibaigus renginiui, susipakavo įrangą, padėjo
susitvarkyti ir išvyko namo. Jis pats kuria renginį ir jame dalyvauja.

Jei kada nors kils klausimas kaip prisidėti prie renginio, arba kipšas tyliai
kuždės "hey, juk gali nieko nedaryti..." - noriu, kad prisimintum Petrą :-)

## Apibendrinimas

Esu labai patenkintas ir vėl puikiai pavykusiu renginiu. Šiemet jis buvo
lengvas, turiningas, ir vėl labai smagus! Jei turite pasiūlymų ar pastabų,
dalykų, kurių aš nepastebėjau ir nepaminėjau - prašau parašykit asmeniškai.
Papildysiu šį įrašą, nes jis mums padės organizuojant No Trolls Allowed
ateityje.
