---
title: "Bikepacking kelionės retrospektyva"
date: 2020-10-06
---

:bikepacking:

Praėjo jau dvi savaitės nuo mūsų kelionės. Tuo pačiu tai buvo ir mano pirmoji
turistinė kelionė dviračiais, kurios metu reikėjo visą mantą vežtis patiems.

Asvejos Gravel Fondo trasa tikrai nuostabi, graži. Tiesa, kai kurios vietos
nepravažiuojamos - dviračius teko nešti ir stumti į lietaus išgriaužtus kalnus.
Kolega minėjo, kad turnyro metu trasos yra paruošiamos. O mūsų atveju to
paruošimo jau nebebuvo likę. Aplink ežerą radome vieną parduotuvę rytiniame
Asvejos krašte. Buvom kartą sustoję "normaliai" pavalgyt Dubingių žirgyne -
daugiau nelabai yra kur. "Oro Dubingiai" pravažiuojančių pro šalį nepriima -
turi apsistoti ten.

Atstumas nėra didelis - 150km, kurį įveikėme per tris dienas. Tik, kad pirmos
dienos vakarą pradėjo skaudėti kairės kojos kelį iš vidinės pusės. Vakare buvo
nerimo, nes nežinojau ar skausmas progresuos ir ar galėsiu kitą dieną išvis
paminti. Tempimo pratimai ir poilsis reabilitavo koją ir kitą dieną galėjau be
problemų važiuoti. Tiesa, vakare skausmas vėl atsirado. Pirmą dieną numynėm apie
50km, antrą - iki 40, na o paskutinei liko beveik 70km. Trečios dienos rytą
pastebėjęs, kad koją lyg ir vėl pradeda skaudėt - įkaliau Nimezil vaistų nuo
skausmo. Tai leido beveik visą dieną minti be problemų. Tik paskutinė atkarpa
netoli Vilniaus per smėlingus saulėtekio miškus buvo sudėtinga - myniau viena
koja. Po kelionės dar savaitę jausdavau skausmą labiau fiziškai apkraudamas
koją.

Mano įtarimu, to priežastis - netinkamai sureguliuotos SPD plokštelės ant batų.
Nors prieš kelionę dariausi bike-fit'ą ir numindavau po 25km - viskas atrodė
gerai. Tiesa, Vilniuje mindavau tik lygiu keliu, o pavažinėjus kitokiu reljefu,
koja gavo kitokių apkrovų ir pavargo. Praėjus dviems savaitėms skausmo
nebejaučiu. Tiesa - dviračiu dar nemyniau ir nebėgiojau.

## Maistas

Maisto buvau pasiėmęs su kaupu. Kadangi nevažiavom greitai, tai per dieną
sunaudodavau 3100-3600 kalorijų (anot Garmin laikrodžio). Liko du dehidratuoto
maisto pakeliai (vienas buvo paimtas juodai dienai). Nusipirkom dujų degikliui,
bet pasirodo netiko sriegis.

- Dehidratuotas maistas patogiai ruošiamas, bet užima nemažai vietos. Kitą kartą
  reiktų bandyti vežtis savo kruopas ir bandyt išgyventi taip.
- Kad dehidratuoto maisto pakai užimtų mažiau vietos - su adata pradūriau ties
  viršum ir išleidau orą.
- Tortilijos labai pasiteisino. Priešpiečiams susisukdavau į tortiliją sūrio ar
  dešros ir sukimšdavau. Vienas pakas pjaustyto sūrio - vieniems priešpiečiams.
- Geliai - nieko gero ar blogo. Kitą kartą matyt neimčiau.
- Nesuvalgiau visų batonėlių.
- Vandens važiavome nusipirkti - jo reikia daug.
- Grįžus į Vilnių visiems pasireiškė alreginė reakcija. Matyt dėl elektrolitų
  kiekio.

## Nakvynė

Nakvynei vežiausi tentą, kuoliukų ir vieną strypą. Po tentu turėjome sutilpti
tryse.  Tentas - labai pasiteisino. Vieną naktį šniūrą tiesiog pririšau prie
medžio, tad strypo nereikėjo. Kitą naktį panaudojau strypą, kad galėtume padėti
tentą lygesnėje vietoje. Tiesa, jei būtų liję - antrasis variantas nebūtų labai
geras, nes tento aukštis gaunasi žemas. Jau nakvojant prie ežero buvo daug
drėgmės, tento vidinė dalis buvo sudrėkusi. Prisilietus - miegmaišiai galėjo
sušlapti. Lijant lietui tvirtinčiau prie medžio.

## Įranga

Vietos daiktams mažai. Mano priekinis krepšys Revelate Designs Harnes reikalauja
papildomų sutvirtinimų (užveržiamų šniūrų iš Decatlon'o), nes kitaip liečiasi
prie padangos, kur labai greitai plėšo viską. Reiks apsiūti šniūrą, kad laikytų.
Į frame-bagą daug daigtų netilpo - jis pas mane mažas, tik 3.5 litro. Galinis
krepšys Apidura (nuomuotas) - 14 litrų. Vos viską sukišau. Teko namie palikti
dalį drabužių. Kadangi žinojau, jog nelis - išmečiau pakaitinį drabužių
komplektą. Jei būtų liję - nežinau kaip būčiau viską sutalpinęs. Kiekvieną kartą
norint viską sukišti atgal į saddle-bagą - jį nusiimdavau, kad galėčiau gerai
suspausti ir išleisti orą. Kitu atveju jis kabėdavo perlinkęs. Geriausiai
įsigyti krepšį, kuris lengvai nusiima, palikdamas tvirtinimus prie sėdynės.
Susipakavimas rytais užtrunka ilgai. Tiesa, neturėjom dujų degikliui, tad
vandenį virdavom ant laužo.

Važiavimui daug įtakos svoris ir supakavimas neturėjo - dviratis buvo valdomas
tiek kelionės pradžioje, tiek ir pabaigoje. Lempų beveik nepanaudojome, nes
važiavome šunkeliais. Tad atsarginių kaip ir nereikėjo.

Du kartus teko keisti kameras (vieną kartą man). Kameros matyt sprogo dėl
nepakankamai pripūsto oro. Mano atveju tubeless tikrai būtų pasiteisinę. Pačios
padangos per siauros kai važiuojama smėliu. Visais kitais atvejais - jokių
problemų. O važiavome pievomis, miškais, žvirkeliais, smėliu, asfaltu. Padanga
neįsistatė lygiai (reik stipriai pripūsti, kad išsilygintų). Bet tą pastebėjau
tik važiuodamas keliu prie Nemenčinės.

SPD visai neblogai, sutaupiau daug jėgų. Kitą kartą matyt važiuočiau su SPD vėl.
Erzino dvipusiai pedalai, kad reikėdavo atitaikyt pusę.

Dviratį buvau apklijavęs izoliacija (juoda) ir permatoma lipnia juosta.
Permatoma juosta gal laiko geriau, bet paskui labai sunkiai nusilupa ir lieka
klijų dėmės.

## Kitą kartą
- Susireguliuoti SPD pedalus.
- Perkant dujas, pažiūrėti ar atitinka sriegis degikliui.
- Nusipirkti tvirtinimo diržus harness krepšiui.
- Galinis krepšys - daugiau nei 14L (14 yra visiškas minimumas). Idealiausiu
  atveju Revelate Dessigns Spinelock.
- Nesivežti dehidratuoto maisto pabandymui. Tik savos kruopos, makaronai.
- Nenaudoti permatomos lipnios juostos dviračio apsaugojimui. Labai sunkiai
  nusilupa.
