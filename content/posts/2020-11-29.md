---
title: "Pasileidau Pi-Hole namų tinkle"
date: 2020-11-29
tags: []
---

Šiandien namie susikonfigūravau [Pi-Hole](Pi-Hol://pi-hole.net/) - DNS serverį
su reklaminių ir sekimo puslapių blokavimo galimybe. Pi-Hole veikia DNS
lygmenyje blokuodamas užklausas pagal iš anksto paruoštus sąrašus. Turinys net
nėra parsiunčiamas į kompiuterį, nes Pi-Hole tiesiog apsimeta, kad tokiu adresu
nieko nėra ir neleidžia atsisiųsti visokių sekimo, reklaminių skriptų ar kitų
velnių.

Namie turiu keletą Raspberry Pi. Vienas prijungtas prie miegamojo televizoriaus,
kad galėtume naudotis [Kodi](https://kodi.tv/) filmų žiūrėjimui. Na o kitas
kurį laiką gulėjo dykas. Kadangi šiandien kaip tik tvarkiau pirmąjį, tad tuo
pačiu radau laiko ir suinsaliuoti Pi-Hole. Pats Pi-Hole nebūtinai privalo veikti
Raspberry'je - galima paleisti ir Docker konteineryje ar bet kur kitur. Bet
kadangi turėjau laisvą Rpi (beje, seną v2), tai ten ir sugrūdau šį DNS serverį.
Pajungiau jį prie maršrutizatoriaus, nukreipiau maršrutizatoriaus DNS adresą į
Pi-Hole ir viskas.

Nežinau ar tai saviįtaiga ar realybė, bet ATRODO, kad interneto naršymas tapo
greitesnis. Ir ant kompiuterių, ir ant mobiliaus telefono. Buvau nustebęs, kad
anot Pi-Hole statistikos 30-40% užklausų yra blokuojamos. Tiesa, dar nesu tikras
ar tai užklausų ar interneto adresų kiekis.
