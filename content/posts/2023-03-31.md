---
title: "Sidro gamyba: Mangrove Jack's Pear Cider"
date: 2023-03-31
tags: [homebrewing,sidras]
---

:homebrewing: :sidras:

Šis įrašas labiau skirtas *atsižymėti*, kad vėl gaminau sidrą, nei, kad ką nors
naujo išradau. Sidrą gaminu kartą metuose - [ankstesnis aprašymas čia][1].
Parginde jį išdalinu draugams, nes man pačiam jis nelabai patinka :-) Bet visi,
kurie paragauja - labai giria. Tad visada verta turėt vieną ar kitą butelį
barteriui :-) Nors Mangrove Jack's gamybos instrukcijoje rašoma, kad jis
geriamas po mėnesio - man labiau patinka palaikyti bent pusmetį ar metus. Tada
gėrimas labiau atsiskleidžia, suvienodėja skoniai.

Šį kartą visgi dariau kelis dalykus skirtingai, nei [paskutinį kartą][1]:
- Vietoj stalo cukraus dėjau gliukozę. Nors, tiesą sakant, cukrus sidro
  nesugadino, bet gliukozė turėtų labiau tikti. Planavau vietoj gliukozės pilti
  sausą salyklo ekstraktą, bet gliukozės kilogramo kaina yra 4.5€, o pusės kg
  DME - 10€ (reiktų dviejų pakų). Pats sidro pakas kainuoja 31€, tad dar 20
  išmest ant "cukraus" būtų per daug.
- Pirmą kartą sidrą fermentuosiu savo plieniniame fermenteryje. Fermentavimo
  procesas turėtų būti sklandesnis, dėl mažesnių temperatūros svyravimų lyginant
  su plastikiniu. Įdomu kaip tai atsispindės skonyje.

## Fermentacija baigta + pilstymas

Sidrą supilsčiau po 23 dienų nuo pradžios. Planavau po 14, bet atostogos ir
laisvo laiko nebuvimas padarė savo. Bet atrodo, kad plieniniame fermenteryje jam
labai patiko. Kaip tik šiuo metu buvo atjungtas šildymas, tad temperatūra
fermenteryje stabiliai laikėsi apie 18-19 laipsnių. Sidras labai skaidrus. Manau
tam įtakos turėjo gliukozė, o ne stalo cukrus. Gal kiek trūksta aromato (kaip ir
visad, gaminant iš šio pako), kiek saldokas.

Šį kartą garažo durys jau nebuvo užšalę, tad atsinešiau savo litrinius butelius
pilstymui, kurių dauguma bus išdalinti draugams. Taip pat supilsčiau ir 10x0.33
buteliukų skanavimui. Butelius mirkiau vandenį, ploviau su PBW, šveičiau ir
dezinfekavau su StarSan. Dirbau daugiau, nei įprastai :-)

Užgazavimui iš rankos drėbėm:
- pusę šaukštelio stalo cukraus į 0.33 buteliuką.
- Pilną kupiną šaukštelį cukraus į litrinius. Maždaug turėjo gautis 1,5
  šaukštelis.

Žiūrėsim ar neišsproginės, bet labai tingėjau terliotis su perpylimu.

## Išlaidos:

- 30,95€    Mangrove Jack's kriaušių sidras
- 4,5€      1kg gliukozės

Viso: 35,45€ už 23l sidro.


[1]: /posts/2022-01-24/
