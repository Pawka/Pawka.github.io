---
title: "Permigravau iš GMail"
date: 2021-02-19
---

Jau kuris laikas galvojau apie šį žingsnį. Mano el. pašto adresas baigėsi
@gmail.com. Jį gavau dar tada kai GMail nebuvo prieinamas visiems ir kas jį
turėjo - buvo kietas. Minimalus simbolių kiekis vartotojo varde privalėjo būti
bent 6 simboliai, tad ilgai negalvojęs, pakeitęs w į dvi v susikūriau savo
nick'o atitikmenį - pavvka. Tiesa, dėl šito paskui gailėjausi, nes būdavo labai
nepatogu diktuoti telefonu savo el. pašto adresą: "p, a, dvi v, taip, kaip
dviguba v bet vietoj jos dvi v...". Bet iš GMail permigravau ne dėl to.

## Motyvacija

El. pašto adresas yra mūsų tapatybė internete. Prisijungimai, programinė įranga,
žaidimai, kiti pirkiniai yra susiejami su el. pašto adresu. Kai kuriuose
puslapiuose įpratome spausti "Sign in with Google" tam, kad išvengt
registracijos formos pildymo. Kai kurios svetainės net neleidžia kitaip
prisijungti (ne tik Goolge servisai, bet pvz. ir Goolge Code Jam). Dabar
pagalvokim kas būtų jei negalėtume prisijungt prie savo GMail paskyros?
Ilgesniam ar trumpesniam laikui netektume visų anksčiau minėtų dalykų, už
kuriuos netgi esame sumokėję pinigus.

Galbūt dalis jų yra nereikalingi, dalį pavyktų atgauti, bet tai būtų ilgas
procesas, nes reiktų kreiptis į konsultantus, įrodinėti savo tapatybę ir t.t.
Galimai kartais tai pavyktų greičiau, kartais lėčiau. O gal kartais išvis
nepavyktų.

Hacker News pasirodė straipsnis [Terraria on Stadia cancelled after developer's
Google account gets locked](https://news.ycombinator.com/item?id=26061935). Tai
buvo man lūžio taškas dėl kurio nusprendžiau bėgti iš GMail. Ne todėl, kad
perskaičius šį straipsnį nušvito pasaulis ir viską pradėjau suprast. Bet todėl,
kad paskutiniu metu vis dažniau ir dažniau pastebėdavau tokius atvejus. Negaliu
pasakyti ar jų padažnėjo. Gal tiesiog daugiau galvodamas apie pasėkmes, dažniau
pradėjau atkreipti dėmesį. Bet minėtasis straipsnis tapo tuo lūžio tašku, dėl
kurio nusprendžiau, kad jau metas migruoti ir man. Ir didžiausia bėda ne ta, kad
vartotojo el. paštas yra užblokuojamas. O ta, kad Google niekaip nepadeda ir
žmonės savo paskyrų nebeatgauna. Nuplaukia viskas - el. laiškai, nuotraukos,
dokumentai, kontaktai, licencijos, prisijungimai ir t.t. Viskas, ką kaupėt,
kūrėt dažniausiai daugiau nei 10 metų.

## Sprendimas

Išeitis paprasta - būti savo duomenų savininku. Nesakau, kad reikia pačiam
administruoti pašto serverį, kad ir kaip kietai tai skambėtų. Net nebūtina
pilnai atsisakyti to paties Google paslaugų. Bet reikia turėti galimybę
nesunkiai migruoti nuo vieno paslaugų tiekėjo prie kito su minimaliais
nuostoliais. Tam pirmiausiai reikia el. pašto adresui nusipirkti savo domeną.
Nepakanka dėl įsitikinimų pabėgti iš Google į kokį Protonmail, nes jie šventesni
(šiandien). Tai nepakeis situacijos, tiesiog nuo vienos priklausomybės bus
pereita prie kitos. Domenas priklausys tau. Bet kada panorėjus visus laiškus bus
galima nukreipti į kitą paslaugų tiekėją. Nuo čia prasideda nepriklausomybė.

El. pašto tiekėjų yra daug, bet daugumai už asmeninį domeną reikia susimokėti.
Aš pasirinkau [Fastmail](https://fastmail.com) ir kol kas labai patenkintas.
Persikėliau ne tik asmeninį bet ir visas savo VšĮ el. pašto dėžutes (pelno
nesiekiančioms organizacijoms dauguma kompanijų taiko nuolaidas). Savo Gmail
pašto dėžutę su naująja sinchronizuoju per IMAP. O interneto servisuose po
truputį savo adresą keičiu į naująjį.

Persikėliau kalendoriaus įrašus - kalendoriaus istorija man yra svarbi, nes
galiu atsekti tokius dalykus kaip pvz. kada skiepinausi nuo erkinio encifalito.
Kontaktus susiimportavau, bet dar nespėjau susikonfigūruoti periodinio
sinchronizavimo su telefonu. Tam reiks susirasti kokią CalDAV & CardDAV sync
Android aplikaciją.  Google photos pas mane yra "leaf" servisas - aš jame beveik
nieko nelaikau, ko neturiu kitur. Mano nuotraukos saugomos namų NAS serveryje, o
į Google photos sukeliu apdorotus albumus, kad gaučiau priminimus. GDrive - vis
dar naudosiu dėl kolaboravimo galimybių, bet dokumentus periodiškai
parsisiunčiu.

Nieko sudėtingo! Tik šiek tiek pastangų.
