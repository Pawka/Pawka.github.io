---
title: "404 Retrospektya"
date: 2022-08-01
---

Mielas, Povilai. Perskaityk šį įrašą prieš organizuodamas kitą renginį. Tai tau
padės.

## Muzika

Žmonėms labai patiko šeštadienio scena. Kadangi policija neatvyko ir renginį
užbaigėme patys - manau, kad garso nebuvo per daug. Gerai, kad aparatūrą
nukreipėme labiau link ežero. Live coding sesija puikiai papildė foną. Tiesa,
labai trūko kilimo ir šokėjai buvo vangūs. Manau, žmonės tiesiog jau nebeturėjo
jėgų labiau smagintis - visi jau buvo išsunkti. Turint omeny, kad pagal techno
muzika labiausiai linksminasi tie, kurie atvyksta trečiadienį :-) Ateityje būtų
galima bandyti užsukti renginį kiek anksčiau. Trečiadienį gal kiek per anksti,
nes visi nori pabendraut, tačiau ketvirtadienį vis dar būtų kupini jėgų. Labai
pravertė spalvotos šviesos, kurias buvom išsinuomavę. Reiks pasirūpint ir kitais
metais. O tuo tarpu paprastų LED šviesų net nebeverta nuomuoti, nes turim jų
patys.

Synth dirbtuvės pasisekė labiau, nei pernai. Ilgai užtruko, kol buvo sujungta
visa aparatūra. Šiemet nusprendėm dėti mažiau sintezatorių. Iš tikro reikia jų
paprastesnių ir mažiau. Kitamet būtų galima papasakot kažką įžangai - pvz. kaip
veikia sequenceris arba supažindint su filtrais. O tada duot žaisti. Tokiu
atveju būtų žemiau nuleista kartelė. Vaikai periodiškai užpuldavo, ir kiek
pynėsi su šalia vykusiu Jam Session, tad buvo sunku atskirti ką kuris aparatas
groja.

## Dirbtuvių palapinė

Dirbtuvių palapinė per maža. Taip, šiemet dalyviai galėjo išsinešti stalus už
jos ribų, bet ten nuolat visi trynėsi užpakaliais. Taip pat pasisekė, kad
nelijo. Lijant negali tiesiog atsistoti po stogu ir tikėtis išlikti sausas. Dėl
šoninio vėjo, stogo dengiamas plotas sumažėja ~1m iš visų pusių, kuriose nėra
sienų. O sienų ir nebuvo. Kitais metais reiktų jungti dvi palapines viena šalia
kitos (ne išilgai). Uždengti porą sienų ir gražiai apšviesti. Jei organizuosime
toje pačioje vietoje - bandyti statyti jas dabartinės dirbtuvių palapinės
vietoje. O jei netilps - Makerspace pievoje.

Tuo tarpu Makerspace pievoje buvusi palapinė liko nepanaudota. Taip, neatvyko
ten kai kurie dalyviai, bet vis tiek ją buvo galima panaudoti geriau.

## Pranešimai

Įžanginis pranešimas vyko 16:30 penktadienį. Kalbėjau visą valandą. Po jo
tvarkaraštį užpildėme iki 21:00 koncerto. Nors reikėjo apeiti stovyklą ir
asmeniškai paprašyti dalyvių kalbėti penktadienį - tai man visai nesunkiai
pavyko. Jei galimybė registruotis būtų egzistavusi anksčiau, nei penktadienį -
to nebūtų reikėję daryti. Manau, kad skaityti įžanginį pranešimą galima nuo
16:30 arba 17:00. Anksčiau - neverta.

Šeštadienį ir sekmadienį pranešimus pradėjome skaityti nuo 10 val. ryto. Pernai
nuo 11. Manau, kad nuo 10 yra geriau. Nors žmonės turi kiek paskubėti atsikelti,
nusiprausti ir papusryčiauti, bet visai nesunkiai pavykdavo surinkti
klausytojus. Tiesa, reikėdavo apeiti stovyklą ir pakviesti asmeniškai, bet
klausytojų tikrai netrūko. Šią procedūrą kartoti ir kitais metais. Padėjo
mikrafonas - žmonės rinkdavosi girdėdami, kad kažkas vyksta.

Paskutinėm dienom kiek pro pirštus pažiūrėjau į pranešimų filtravimą. Kai kurių
pranešimų reikėjo tiesiog nepraleisti, taip išlaikant kartelę. Nieko blogo, kad
jie buvo skaitomi, bet ilgiau taip atsipalaidavus galima apsikrėsti.

## Stovyklos įrengimas

Iki renginio pabaigos taip stovykla ir nebuvo įrengta iki galo. Net pagrindinė
palapinė. Tiesiog atvedėme elektrą, pajungėme aparatūrą, paruošėm vietą
prezentacijoms ir išsiskirstėme savais keliais nepabaigę darbų. Kažkas užsiminė,
kad "visad reikalai savaime susitvarko", bet pasirodo kad ne. Taip ir
nesusitvarkė.

- Elektra nebuvo išvedžiota visur kur turėjo būti - į dirbtuvių ir Makerspace
  palapines.
- Vienas dirbtuvių organizatorius pats turėjo nusitempti ir sujungti laidus,
  pasikabinti apšvietimą, kad galėtų organizuoti savo dirbtuves. Taip atsirado
  elektra dirbtuvių paviljone.
- Apšvietimo nebuvo. Neturėjom šviesų pagrindinėje palapinėje prie programos ir
  scenos. Nebuvo apšvietimo teritorijoje (nuomuotos girliandos dvi dienas gulėjo
  dėžėje). Neįvedėm apšvietimo ir kitose dviejose palapinėse (dėl ko žmonės ten
  ir nėjo). Žmonės ir vabalai čia ne daug kuo skiriasi - sutemus ir tie, ir anie
  eina ten kur šviesu ir gražu.
- Šiukšlių maišų tiesiog nebuvo. Aš pakabinau kelis, paprašiau kelių žmonių, kad
  juos pakeistų ir tiek. Nebuvo aiškiai parašyta kur mesti depozitinę tarą, o
  kur bendras šiukšles. Maišai būdavo perpildyti ir man pačiam teko kelis kartus
  perdėt šiukšles į naują maišą, kad senąjį būtų galima pernešti. Gerai, kad
  visi sąmoningi ir daugiau mažiau tvarkėsi savo šiukšles.
- Tvarkaraštis (galimybė registruotis) buvo paruoštas tik penktadienį.

### Kaip to buvo galima išvengti?

Jei kas skaitot - nepriimkit asmeniškai. Aš pats kelias dienas vaikščiojau kiek
pykdamas, kad kiti organizatoriai nemato problemų, kurias pastebiu aš. Nemėgstu
eit ir pirštu badyt kas turi būti padaryta. Nemėgstu varinėt žmonių, kurie yra
tokie patys renginio kūrėjai. Tačiau, dabar pagalvojęs, supratau, kad ta
lyderystė yra reikalinga. Galbūt jie ir tikėjosi, kad aš pasakysiu kas turi būti
padaryta, galbūt į kitus dalykus tiesiog neatkreipė dėmesio, nes nematė tų
problemų, kurias mačiau aš. Tai būtų galima spręsti renginio pradžioje (pvz.
trečiadienį arba ketvirtadienį prieš pietus) susirinkant į bendrą susirinkimą ir
pakartojant reikiamus atlikti darbus. Pakartoti būtina, kad visi prisimintume.

Pagrindiniai darbai yra šie:

1. Atvesti elektrą į kiekvieną paviljoną.
2. Įrengti apšvietimą kiekviename paviljone, apšviečiant reikalingas erdves
   (tvarkaraštį, stalus dirbtuvėms ir t.t.).
3. Įrengti stovyklos aplinkos apšvietimą.
4. Pakabinti šiukšlių maišus stovyklos teritorijoje. Maišus, skirtus depozitinei
   tarai, pažymėti (pvz. pakabinant spalvotą popieraus lapą su užrašu).
5. Jei matome, kad šiukšlių maišai prisipildė - juos pakeisti naujais.
6. Aiškiai pranešti, kur galima gauti naujų šiukšlių maišų ir lipnios juostos,
   bei įrankių. Ten juos ir padėti.
7. Priminti organizatoriams, kad nuolat atkreiptų dėmesį ar ko nors netrūksta
   stovyklai.

Manau, kad pakartojus šiuos dalykus renginio pradžioje - viso renginio metu
atkreipsim dėmesį ką reikia padaryti.

## Kita

- Marškinėlių gamyba prilipinant plėvelę su presu labai tinka šiam renginiui.
  Gamyba greita ir lengva vietoje pasiruošti trafaretus.

## Darbai ateičiai

Čia užsirašau, kad ateityje pamatyčiau, koks esu pareigingas.

- Kitamet viešai neskelbti, kada vyksta renginys. For fun.
- Po renginio reik aplankyti visus regisrtuotus PR ir paprašyti dalyvių įkelti
  skaidres.
- Suvežti inventorių į vieną vietą ir sužiūrėti kiek ko turim, ką galim išmesti.
- Archyvuoti (parsisiųsti) šio ir ankstesnių renginių nuotraukas iš įvairių
  šaltinių.
