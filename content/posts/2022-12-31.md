---
title: "Ką nuveikiau 2022-aisais"
date: 2022-12-31
---

Kaip rašiau apie 2021-uosius, taip ir rašau apie praėjusius 2022-uosius. Iš
tiesų jau 2023-ųjų Sausio vidurys, bet tik dabar prisėdau sukurpti rašinuką.
Kaip visada, užrašai skirti man pačiam, bet nieko prieš, jei kas užmes akį.

2022-ieji buvo sunkūs metai. Negrįžus į normalų gyvenimą po COVID pandemijos,
prasidėjo rusijos invazija į Ukrainą. Tai man neblogai kirto per smegenis, ir
maždaug iki vasaros nesinorėjo nei ką nors veikti, nei kuo nors domėtis. Tiesa,
karo fone, pasiruošiau šiokį tokį išlikimo rinkinį, nusikopijavau ir
susiarchyvavau dokumentus, bei atlikau kitus namų darbus, kas irgi buvo
naudingas užsiėmimas.

## Kelionės

- Vasarą su Ieva dviračiais ir traukiniais nuvykome apžiūrėti Marijampolės. Tai
  jau tampa mūsų kasmetinė-vasarinė tradicija, kuri mums abiems labai patinka.
  Ieva net atsisakė kviestis keliauti ką nors kartu, nes kelionė privalo būti
  mūsų abiejų. Iš Vilniaus traukiniu nukakom iki Kauno. Kaune persėdom į
  Marijampolės traukinį ir pasiekėm tikslą. Ta kryptimi traukiniu nebuvau
  važiavęs ir aš, tad buvo įdomu. Apsistojom vietiniame viešbutyje, kuris, tiesą
  sakant, buvo tikrai geras. Marijampolė turi ilgą dviračių maršrutą. Kurį,
  beieškodami katinų skulptūrų, apvažiavom. Apžiūrėjom senamiestį, aplankėm
  vietines kavines, kurios maloniai nustebino maisto kokybe. Pernakvojom, radom
  likusius katinus ir vykom namo. Kaune turėjom laiko, tad numynėm iki Akropolio
  suvalgyt ledų ir beigelio. 2023-aisiais jau manau vyksim su Ieva kur nors
  pastovyklaut
- Su šeima per pavasario mokinių atostogas aplankėm Berlyną. Niekada nebuvau
  buvęs šiam mieste, tad kelionė labai patiko. Zoologijos sodas, TV bokštas,
  Berlyno siena, istoriniai ir meno muziejai, Mikkeler & Brew Dog barai, puikūs
  austriško ir vokiško maisto restoranai. Tiesa, lankantis holokausto ir
  istoriniuose muziejuose, skaitant ir žiūrint pateikiamą informaciją, buvo
  sunku suprasti kaip šalis, suprantanti ir pasakojanti apie antrojo pasaulinio
  karo žiaurumus, gali (tuo metu) užmerkti ramiai akis ir skelbti siunčianti
  Ukrainai paramą - 5000 šalmų. Nepaisant to, miestas patiko.
- Eurotrip 2022. Mano (ir šeimos) pirmoji ilga kelionė automobiliu po Europą.
  Keliavom tris savaites. Lenkija, Čekija, Austrija, Vokietija (su LEGOland'u,
  kuriame keliomis savaitėmis po mūsų apsilankymo įvyko traukinukų avarija),
  Čekija, Lenkija, namai. Tiesiog nuostabi kelionė, neskaitant to, kad keliavom
  kuro kainoms siekiant piką ir karščio bangai siaubiant Vokietiją. Aplankėm
  labai daug skirtingų vietų. Vaikams parodėm kasyklas, urvus, kalnus ir
  krioklius. Skirtingose vietose apsistodavom po 1-2 nakvynes, tad nuolat
  keliavom. Dažnai stodavom už miestų esančiuose viešbučiuose su baseinu ir
  pirtimi - vaikams labai patiko. Puiki kelionė! Tik paskui krapščiau galvą,
  kodėl tiek mažai kartų per šią vasarą praleidom stovyklaudami. Nenuostabu,
  kai mėnesį būni išvykęs.
- Pastovyklavom prie Vištyčio ežero. Geras kempingas, daug vietos. Tik malkos
  brangios.
- Viena bikepacking'o kelionė vasaros pradžioje. Standartinės rudens kelionės
  nepavyko įgyvendinti dėl laiko trūkumo.

## Užklasinė veikla

- Suorganizavom 10-ą NTA hackercamp'ą, šiuo metu žinomą kaip "404 Camp Not
  Found". Puikiai pavyko, neskaitant nuolatinių policijos vizitų.
- Po 10 metų Uždarėm Vilnius PHP. Suorganizavom jubiliejinį renginį, kuris buvo
  paskutinis. Apie tai plačiau planuoju parašyti atskirai.
- Pasigaminau dar vieną [Kyria](https://blog.splitkb.com/blog/introducing-the-kyria)
  klaviatūrą. Dabar turėsiu dvi - vieną namams, o kitą ofisui. Šią klaviatūrą
  gaminau su Kailh Choch White žemo profilio switch'ais. Taip pat šiek tiek
  modifikavau korpusą, kad bendras aukštis būtų žemesnis. Puikiai pavyko, bet
  kol kas dar reikia pratintis.
- Iš tėčio pasiėmiau siuvimo mašiną ir pradėjau mokintis siūti. Nuo seno norėjau
  bent suprasti kaip įverti siūlą į mašiną. Medžiagų, bei įrankių nusipirkau iš
  [extremtextil de](https://extremtextil.de), kur galima rasti visko ko tik
  širdis geidžia. Pagrinde dirbu su Cordura ir RipStop nailonu. Esu pasisiuvęs
  ultra-light kosmetinę, packing cube ir dry bag'ą vasaros dviračių kelionei su
  Ieva.
- Metų pradžioj šiek tiek programavau su Rust'u, bet galiausiai apleidau. Rašiau
  Rougelike žaidimą, remdamasis [Rougelike Tutorial in Rust](https://bfnightly.bracketproductions.com/).
  Kai parodžiau rezultatą Ievai - sakė "žiauriai geras" :-D Bet paskui apleidau
  šį reikalą. Planuoju ateityje grįžti.
- Alų viriau tik 4 kartus. Kaip ir užpernai. Jaučiu, kad po truputį apleidžiu šį
  hobį. Gal ir nėr blogai.
- Permigravau iš VIM prie Neovim. Norėjau išbandyti *native LSP*, bei dalį
  *plugin'ų*, kuriais garsėja Neovim. VIM, su mano konfigūracija greičiau
  veikia, bet matyt dar reikia daugiau laiko skirti Neovim konfigūracijai.
- Naudoju Sway WM kaip pagrindinį *window manager'į*. Skyręs šiek tiek laiko
  konfigūravimui esu patenkintas. Veikia stabiliai, super greitai ir šiaip, yra
  intuityvus ir **gerai** palaiko svarbiausius dalykus tokius kaip ekrano
  rezoliucijos, klaviatūros išdėstymas, pelė langų valdymui (nenaudoju, bet
  veikia).

## Kiti reikalai

- Pakeičiau darbą. Kadangi mano senoji darbovietė UBER nusprendė uždaryti ofisą
  Vilniuje - viskas susidėliojo į vietas ir teko ieškoti naujo darbo. Po beveik
  8 metų kadencijos, 2022-ųjų pabaigoje prisijungiau prie Chronosphere.
- Darbo pakeitimas privertė pasiimti Mac'ą. Gavau M1 Macbook Pro. Nors bandau
  adaptuotis bet pirmi įspūdžiai: žiauriai daug sveria, lėtai ir nestabiliai
  veikia, o OS'as keistas ir neprognozuojamas. Pasigaminta Kyria šiek tiek
  gelbėja, nes galėjau pasidaryti išdėstymą, panašų į tą, kurį naudoju ir su
  Windows, bei Linux. Tiesą sakant Kyria ir skubėjau pasibaigti per žiemos
  atostogas, kad spręst šią bėdą :-D
- Pabėgioju, mažokai numyniau dviračiu.

Tiek prisiminiau apie 2022-uosius. Žinoma, tai ne viskas. Bet metai buvo
sudėtingi ir permainingi. Pabaiga - nebloga :-)
